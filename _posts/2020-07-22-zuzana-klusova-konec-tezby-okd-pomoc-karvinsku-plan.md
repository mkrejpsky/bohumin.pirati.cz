---
layout: post
category: CLANKY
title: 'Komentář Zuzany Klusové: Konec těžby v OKD už za rok? Chceme znát jasný plán na pomoc Karvinsku'
date: 2020-07-22T08:00:00.000Z
author: Zuzana Klusová
authorId: zuzana.klusova
image: posts/zuzana-klusova-halda-2.jpg
tags:
  - Karviná
  - OKD
  - Koronavirus
  - Lukáš-Černohorský
  - Zuzana-Klusová
---

Karviná, 22. července 2020 – **Vláda opět potvrzuje, že umí překvapit. Ještě před necelými dvěma týdny jsem se už poněkolikáté stala [terčem kritiky poslance Hájka](https://www.psp.cz/eknih/2017ps/stenprot/056schuz/s056027.htm) z vládního hnutí ANO, když místo věcných připomínek k nezvládnuté situaci se šířením koronaviru v OKD komentoval mé několikaměsíční snahy pomoci horníkům a tvrdil, že chci zavřít OKD. Nakonec tím, kdo jen pár dní poté rozhoduje o konci těžařského kolosu, je jeho vláda. Odkazoval se tehdy na můj únorový článek s podtitulem [„Má Karvinsko budoucnost? Ano, ale jedině bez uhlí.”](https://denikreferendum.cz/clanek/30755-ma-karvinsko-budoucnost-ano-ale-jedine-bez-uhli) V článku jsem upozorňovala na neudržitelnou situaci v OKD a také na to, že se o útlumu sice bavíme mnoho let, stále ale nemá jasné obrysy a Karvinsko místo příprav přešlapuje na místě.**

<hr />

Ačkoliv ještě v roce 2018 premiér hovořil o pokračování těžby do roku 2030, kdo sleduje vývoj hospodaření OKD i strmě padající ceny uhlí musel stejně jako já vyvodit, že těžba v OKD je v současné situaci natolik prodělečná, že bude vyžadovat státní podporu v řádech miliard korun. K tomu si připočtěte celoevropský odklon od uhlí, nedostatek kvalifikovaných zaměstnanců a to jsme byli ještě v sladké nevědomosti toho, co teprve přijde.

Chtít po vládě plán útlumu a jasné datum konce těžby neznamená, že jsem si přála okamžitý konec OKD. Podobně jako upozorňovat na rizika šíření koronaviru v dole neznamená, že jsem se snažila vyvolat paniku. Naopak. Mým cílem bylo předejít přesně tomu, co se teď děje. Že se problém OKD stal problémem celého Karvinsko a nakonec i kraje.

Neřízený rychlý konec OKD je ten nejhorší možný scénář. Vláda, vedení kraje a koneckonců i samotné Karviné promeškalo léta prosperity, nemělo odvahu kousnout do kyselého jablka a říct horníkům a jejich rodinám pravdu. Teď zjevně vládě odvaha nechybí, chybí ovšem všechno ostatní. Čas, peníze i plán. V důsledku celosvětové krize se náš kraj bude z krize jen těžko vzpamatovávat, účet za pandemii tady totiž bude mnohonásobně vyšší než jinde v republice. Karvinsko i horníci samotní tak znovu doplácí na špatná rozhodnutí OKD.

Už v polovině července pirátský poslanec Lukáš Černohorský požadoval jasný [plán útlumu včetně analýzy jeho dopadů na trh práce](https://moravskoslezsky.pirati.cz/aktuality/okd-hornici-odmena-interpelace-pirati-cernohorsky-schillerova.html?fbclid=IwAR03uyyzVA_1GQ1ERPrLkslpthTnHoBwJmz8BBKfhUqSDAB3Wo_rKE9RtEk "Článek: Finanční injekce do OKD by měla zajistit horníkům spravedlivou odměnu, interpeluje pirátský poslanec Černohorský ministryni Schillerovou"). Souhlasíme s tím, že není správné nadále sypat peníze do OKD jako do černé díry, ale je lepší miliardy investovat právě do lidí, kteří v OKD pracují a nastartovat tak skutečnou transformaci. Ta musí v důsledku nabídnout méně náročnou práci za stejně dobrou mzdu. Jistou dávku naděje na proměnu regionu skýtá vize POHO 2030, prozatím je ovšem jen na papíře. Podobně jako plán na restrukturalizaci kraje RE:START, který běží od roku 2013 a dosud přinesl především ambiciózní akční plány, ale pracovní místa na Karvinsku ne. A to chceme změnit.

Nemělo by se také zapomenout na karvinskou část Staré Město, kde OKD vykoupilo a zdemolovalo stovky domů a město na malebnou městskou část určenou k rozvoji bydlení následně uvalilo stavební uzávěru. Chybí kanalizace, obchod, hospoda i podchod, který by lidem umožnil dostat se snadno do centra města. Jelikož už je jasné, že zde OKD těžit nebude a miliardy investovalo zbytečně, požadujeme co nejrychlejší odprodej pozemků a nastartování obnovy lokality. Velkým tématem by měly být také přírodě blízké rekultivace, protože současný stav území po technických rekultivacích není dobrý, tento způsob navíc přináší mnohdy zbytečné náklady. Otázkou, která trápí obyvatele Karviné, Stonavy a dalších těžbou zasažených obcí, je také to, jak budou nadále vypořádávány náhrady za důlní škody. Už teď totiž doly mají s odškodňováním lidí problém. Jedno je ovšem jisté, konec OKD bychom měli vnímat jako příležitost a začátek nové etapy, která snad konečně přinese regionu prosperitu.

---

Úvodní obrázek zdroj: Jaroslav Kocián \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
